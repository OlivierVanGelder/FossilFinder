*Offensieve buiteninzet*

Inhoud:
- De offensieve buiteninzet
- Materialen
- Technieken
- Schakelen tussen kwadranten-
- Samenvatting
- Over deze module

Start:
In de e-module Basisprincipes brandbestrijding heb je kennis
gemaakt met het kwadrantenmodel. In deze module gaan we in
op de offensieve buiteninzet. De offensieve buiteninzet is vaak de eerste inzettactiek bij brand. Bij deze tactiek
blus je de brand van buitenaf en vermijd je (onnodige) risico's.

Aan het eind van deze module weet je:
- het doel en de uitvoering van een offensieve buiteninzet
- de aandachtspunten en risico's van een offensieve buiteninzet
- wanneer je een fognail, cobracutter en nevelkogel inzet
- het doel en de uitvoering van een transitional attack, massieve aanval en directe blussing.

De offensieve buiteninzet:
In de module Basisprincipes brandbestrijding heb je geleerd
om in de verkenningsfase antwoord te zoeken op de 3 vragen:

- Is bekend waar de brand zich bevindt?
- Is de brand (van buitenaf) bereikbaar?
- Is er voldoende koelend vermogen?

Een offensieve buiteninzet wordt gedaan als bekend is waar
de brand zich bevindt, de brand van buitenaf bereikbaar is én
er voldoende koelend vermogen is. De offensieve buiteninzet
kan ook een voorbereiding zijn op een defensieve of
offensieve binneninzet. Met een blussing van buitenaf wordt
eerst een veiligere situatie gecreëerd voor de manschappen
en eventuele slachtoffers. Pas daarna schakelt de
bevelvoerder over op een defensieve of offensieve
binneninzet. Als de situatie in de tussentijd verslechterd, kan
de bevelvoerder ook kiezen om over te schakelen op een
defensieve buiteninzet.

Bij de offensieve buiteninzet word je ingezet buiten het
gebouw, maar vaak binnen de valschaduw. De valschaduw is
het gebied waar je risico loopt om geraakt te worden door
vallende gebouwdelen. Omdat je in de valschaduw werkt,
wordt deze inzettactiek alleen gekozen als er geen
instortingsgevaar is.

Omdat de bewegingen van de rook slecht in te schatten zijn
bij een offensieve buitenaanval, is het nodig om ademlucht te
gebruiken.

Doelen:
Wat zijn de doelen van een offensieve buiteninzet?
- De brand blussen.
- De overlevingscondities van slachtoffers verbeteren.
- Een veilige binneninzet voorbereiden.
- Uitbreiding van de brand voorkomen.

Criteria:
Aan het uitvoeren van een offensieve buiteninzet zitten risico's. Je
werkt immers in de valschaduw van het gebouw. Ook moet de
inzet nuttig zijn. Met nuttig wordt bedoeld zinvol of rendabel; het
gebouw moet (deels) te redden zijn. Als een grote loods volledig
in brand staat, dan is de loods waarschijnlijk niet meer te
redden. Een offensieve buiteninzet is hier niet zinvol. De
bevelvoerder kiest dan voor een andere tactiek, de defensieve
buiteninzet.

De criteria voor het uitvoeren van een offensieve buiteninzet zijn:
- de constructie is nog stevig
- je hebt voldoende koelend vermogen
- de locatie van de brand is bekend
- de brand is van buitenaf bereikbaar
- (een deel van) het gebouw moet te redden zijn.

Als je tijdens een offensieve inzet merkt dat aan een van
bovenstaande criteria niet meer voldaan wordt, dan koppel je dit
direct terug aan de bevelvoerder. De bevelvoerder zal de
inzettactiek heroverwegen om jouw veiligheid te waarborgen en
de inzet effectief te laten zijn.

Materialen:
Bij het uitvoeren van een offensieve buiteninzet kun je
verschillende materialen gebruiken. Je kunt het aflegsysteem
hoge druk, lage druk of DLS gebruiken. Welk materiaal de
bevelvoerder kiest, hangt af van de grootte van de brand, het
benodigd koelend vermogen en de beschikbaarheid van de
verschillende materialen.

Naast de standaard aflegsystemen kun je ook andere
materialen gebruiken bij een offensieve buiteninzet:
- de nevelkogel
- de fognail
- de cobracutter.

Met een nevelkogel krijg je water in het gebouw zonder zelf naar
binnen te gaan. Met de cobracutter en de fognail kun je
piercingtechnieken toepassen. Dit wordt verderop in de module
uitgelegd. Het is afhankelijk van je post welke materialen
beschikbaar zijn.

Ook andere voertuigen kunnen nodig zijn. Een redvoertuig kan
bijvoorbeeld worden ingezet om op een hogere verdieping een
offensieve buiteninzet uit te voeren.

Nevelkogel:
Met de nevelkogel kun je een offensieve buitenaanval uitvoeren.
De nevelkogel zet je in via een smalle opening in het gebouw,
terwijl jij buiten blijft staan. Je gebruikt de nevelkogel in 2
situaties:

1. je wilt de brand blussen en de toevoer van zuurstof zo
klein mogelijk houden
2. je kunt de brandhaard niet met een gewone straal
bereiken.

Als je weet waar de brand zit, kun je met de nevelkogel de brand
direct blussen (water op de brandhaard). Als je niet bij de
brandhaard kunt, kun je ook het plafond en de wanden koelen.
Hierdoor breng je de temperatuur in de ruimte naar beneden.

Fognail:
Met een fognail voer je een piercingtechniek uit. Piercing is een
techniek waarbij je door een wand, kozijn of dak naar binnen
prikt. Je kunt de fognail gebruiken om:

- de wand aan de kant waar de brand zit te koelen
- de brand beheersbaar te maken.

De fognail is geschikt om oppervlakken of wanden te koelen.
Hiervoor gebruik je een defensieve fognail. Je kunt de fognail ook
gebruiken om de temperatuur naar beneden te brengen en
beheersbaar te maken. Daarna schakel je over naar een
offensieve binneninzet en maak je de brand uit. Hiervoor gebruik
je een offensieve fognail.

Soms wordt een brand geblust met een fognail, maar dit is vaak
niet mogelijk. Een fognail heeft een laag koelend vermogen,
omdat het aantal liters per minuut lager is dan bij andere
aflegsystemen. Ook is het moeilijk om de fognail te richten. Het
raken van de brandhaard is daardoor lastig.

Om de fognail te gebruiken, moet je een gaatje in de muur, het
kozijn of het dak maken. Hiervoor gebruik je een fognailhamer,
een boormachine of een schroeftol. Daarnaast is het belangrijk
om schoon water te gebruiken, om te voorkomen dat de fognail
verstopt raakt.


Technieken:
Je kunt verschillende technieken gebruiken om de doelen van
een offensieve buiteninzet (tactiek) te bereiken:

- piercingtechnieken
- directe blussing
- transitional attack
- massieve aanval
- 90, 90, 180 techniek (DLS).

Voor een piercingtechniek gebruik je de materialen die uitgelegd
zijn op de voorgaande pagina's. Niet alle posten hebben die
materialen tot hun beschikking. Een alternatief is om met water
of schuim te blussen door een klein raampje of een kleine
opening.

De directe blussing en de indirecte blustechnieken worden op
de volgende pagina's uitgelegd.

Met welke materialen kun je een piercingtechniek uitvoeren?
- Aflegsysteem hoge druk
- Aflegsysteem lage druk
- Coldcutter
- Fognail
- Nevelkogel

Directe blussing:
Bij kleine beginnende branden of bij branden waar de brand zich
nog beperkt tot de brandhaard, kun je directe blussing
toepassen. Hierbij breng je van buitenaf water direct op het
brandende object. Je kunt dit op 2 manieren doen:

- met een gebonden straal op de basis van de vlammen
- door dikke druppels op de brandhaard te laten regenen
- door de afsluiter op de straalpijp net ver genoeg te
openen.

Transitional attack:
Een transitional attack is een techniek waarbij je met een
offensieve buiteninzet begint en daarna overstapt naar een
offensieve binneninzet. De techniek wordt toegepast in een
situatie waarin de brandhaard van buitenaf bereikbaar is, maar
niet volledig is te blussen. Vaak is dit het geval bij een uitslaande
(woning)brand. Het doel is de brand neerslaan bij de
brandhaard, om hem vervolgens van binnenuit veilig uit te
kunnen maken.

Als je een transitional attack uitvoert, begin je met veel water door
een opening van buitenaf naar binnen te spuiten. Je spuit het
water met een gebonden straal op 1 plek tegen het plafond in de
brandruimte. Het water komt tegen het plafond en vloeit uit over
het plafond en de muren. Binnen 20 seconden moet je effect
zien. Je ziet dan stoom en er zijn geen uitslaande vlammen
meer. Als dit het geval is, is het neerslaan van de brand effectief.
Je kunt nu naar binnen met een offensieve binneninzet en de
brandhaard afblussen.

Als je geen effect ziet, ben je niet de brandhaard aan het blussen.
Je blust dan alleen de gasverbranding vanaf de brandhaard. Het
is nu niet veilig voor de manschappen om naar binnen te gaan.
Koppel deze informatie terug naar de bevelvoerder. Daarna ga je
opnieuw op zoek naar de brandhaard. Om deze techniek goed
en veilig uit te voeren is goede communicatie tussen de jouw
ploeg en de bevelvoerder noodzakelijk.

Massieve aanval:
Wanneer de omvang van een brand toeneemt wordt het steeds
heter in een ruimte. Om de ruimte veilig te kunnen betreden (of
verlaten) moet de temperatuur omlaag. De beste manier om de
temperatuur te verlagen is door de brand (vlammen!) te blussen.
Hiervoor kan een massieve aanval worden gebruikt. De
massieve aanval is een combinatie van de indirecte en de
directe blussing. Door het water 'direct' in de vlammen te
verdelen en bij deze beweging ook bewust de wanden en het
plafond te raken (indirect), wordt een grote hoeveelheid stoom
geproduceerd terwijl tegelijkertijd ook de brand wordt geblust.
Deze techniek wordt ook wel een combinatieaanval genoemd
(Combination Attack).

Er zijn een aantal technieken om het water zo effectief mogelijk te
verdelen. Een veelgebruikte techniek is de ZOT-methode. Dit zijn
een drietal bewegingen in de vorm van een letter Z, O of T
waarmee het water in de vlammen, tegen de wanden en over het
plafond kan worden verdeeld. Welke beweging je bij de ZOT-methode moet kiezen is afhankelijk van de omvang van de brand
en de vorm-, diepte en volume van de ruimte.

Samenvatting:
De offensieve buiteninzet pas je toe als bekend is waar de brand is, de brand van buitenaf bereikbaar is en je voldoende koelend
vermogen hebt.

Met een offensieve buiteninzet bestrijd je de brand van buitenaf, maar sta je vaak binnen de valschaduw. De doelen van de
offensieve buiteninzet zijn: de brand blussen, de overlevingscondities van slachtoffers verbeteren, een veilige binneninzet
voorbereiden of uitbreiding van de brand voorkomen.

Om een offensieve buiteninzet uit te voeren is het belangrijk dat de constructie nog stevig is, je voldoende koelend vermogen hebt,
de locatie van de brand bekend is, de brand van buitenaf bereikbaar is en een deel van het gebouw moet te redden zijn. Als aan
een van deze criteria niet meer wordt voldaan, koppel je dit direct terug aan de bevelvoerder.

Om een offensieve buiteninzet uit te voeren gebruik je het aflegsysteem hoge druk, lage druk of DLS. Ook kun je speciale
materialen gebruiken zoals een fognail, coldcutter of een nevelkogel.

Je hebt verschillende technieken om de offensieve buiteninzet uit te voeren. Bij de directe blussing breng je direct water op het vuur.
Er zijn ook indirecte blustechnieken. Bij de transitional attack spuit je via het plafond water naar binnen. Je probeert daarbij de brand
neer te slaan. Vervolgens ga jij of gaan je collega's naar binnen om de brand uit te maken. Bij de massieve aanval en de 90 – 90 –
180 aanval DLS spuit je water of schuim in de hele ruimte (alle muren en het plafond). Als daarna duidelijk is waar de brandhaard
is, blus je die (eventueel van binnenuit).
