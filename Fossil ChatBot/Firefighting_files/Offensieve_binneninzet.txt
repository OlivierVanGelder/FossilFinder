Offensieve binneninzet

In de module Basisprincipes van brandbestrijding heb je kennis
gemaakt met het kwadrantenmodel. In deze module gaan we in
op de offensieve binneninzet. Bij een offensieve binneninzet zet
je binnen in, in het brandende compartiment. De offensieve
binneninzet is erop gericht om de brand te blussen.

Aan het eind van deze module weet je:
- wat het doel van de offensieve binneninzet is
- hoe je de offensieve binneninzet uitvoert
- de aandachtspunten en risico's van de offensieve binneninzet
- hoe je de brand blust, mensen redt, de brand in stand houdt en hoe je repressieve ventilatie toepast.

De 3 vragen

Het kwadrantenmodel bestaat uit 4 inzettactieken. Een van deze
tactieken is de offensieve binneninzet. In de module
Basisprincipes brandbestrijding heb je geleerd in de
verkenningsfase antwoord te zoeken op de 3 vragen:

- Is bekend waar de brand zich bevindt?
- Is de brand (van buitenaf) bereikbaar?
- Is er voldoende koelend vermogen?

Bij een offensieve binneninzet is bekend in welk
brandcompartiment de brand zich bevindt.

Wanneer kiest de bevelvoerder voor een offensieve binneninzet? Als:
- de brand geblust moet worden
- de brand niet vanaf buiten bereikbaar is
- er voldoende koelend vermogen is om de brand te blussen
- er mensen gered moeten worden

Offensieve binneninzet

Tijdens de offensieve binneninzet werk je in het brandende
compartiment. Een brandcompartiment is bedoeld om de brand
enige tijd in de ontstaansruimte te houden. Vaak is dit het geval
in grote gebouwen zoals appartementencomplexen, ziekenhuizen,
hotels, gevangenissen en verpleeghuizen.

Er zijn verschillende redenen voor de bevelvoerder om voor de
offensieve binneninzet te kiezen:

1. De brand in het (sub)compartiment is nog niet
ontwikkeld, dus direct optreden in het brandende
compartiment is mogelijk.
2. Er zijn mensen in het brandende compartiment die
gered moeten worden.

Doelen

Een offensieve binneninzet kan de volgende doelen hebben:

- De brand blussen. Je blust de brand in het
(sub)compartiment.
- Mensen redden. Je redt mensen uit het brandende
(sub)compartiment.
- Schadebeperking. Je beperkt de schade tot het
(sub)compartiment en voorkomt dat de overige
compartimenten brand-, rook- en waterschade oplopen.
- Ventileren van ruimten gevuld met rook die niet bij de
brand betrokken zijn. Met ventileren creëer je meer zicht
en zorg je dat de brandbare rook niet kan ontvlammen.

Criteria

Als je naar binnen gaat voor een offensieve binneninzet is het
belangrijk dat de inzet offensief blijft. Het is niet de bedoeling dat
je ineens de brand niet meer kunt blussen, omdat de brand
uitbreidt of een gebouwdeel instort. De criteria voor het uitvoeren
van een offensieve binneninzet zijn als volgt:

- Er is geen kans op instortingsgevaar
- De brand is niet doorgeslagen. Je kunt het compartiment
in stand houden
- De aanvalsweg is ook een veilige terugweg
- Er hangt weinig rook in het brandende compartiment (rook
is brandstof)
- Er is een voordeel in de situatie als de brand geblust
zou worden. Als blussen geen groot voordeel oplevert en
niet effectief is, dan heeft dit niet de voorkeur boven een
defensieve inzet

Risico's

Er zijn verschillende risico's waar je rekening mee houdt bij een
offensieve binneninzet. Eén van deze risico's is flashover.

Materialen

Bij het uitvoeren van een offensieve binneninzet gebruik je
verschillende materialen. Het doel van de inzet bepaalt de
materialen die je nodig hebt.

Blussen en mensen redden:
- aflegsysteem lage druk
- aflegsysteem hoge druk
- fognail
- coldcutter

Voorkomen van branduitbreiding:
- aflegsysteem lage druk
- aflegsysteem hoge druk
- fognail
- coldcutter

Voorkomen van rookverspreiding:
- smoke stopper
- overdrukventilator

Technieken

Je kunt verschillende technieken gebruiken om een doel van een
offensieve binneninzet (tactiek) te bereiken. Het is afhankelijk
van het doel dat je wilt bereiken welke technieken je toepast.

Als het doel blussen is, moet je weten hoe je gaat blussen.
Ventilatietechnieken kunnen helpen bij het rookvrij houden of
maken van vluchtroutes, waardoor het blussen makkelijker is.
Als het doel is om te voorkomen dat de brand zich uitbreidt, kun
je piercingtechnieken en koelen toepassen. Ventilatie kan ook
helpen bij het voorkomen van branduitbreiding.

Blussen

Bij een offensieve binneninzet is het doel om de brand te blussen.
Je kunt verschillende technieken gebruiken om de brand te
blussen. De techniek die je gebruikt is afhankelijk van de
situatie.

Een van deze technieken is de mass attack. Bij een mass attack
blus je de brand met een grote hoeveelheid water. Je gebruikt
een straal met een grote diameter. De mass attack is effectief als
de brand nog niet te groot is en er weinig rook is.

Een andere techniek is de cold cutter. De cold cutter is een
techniek waarbij je de brand blust met een straal met een kleine
diameter. De cold cutter is effectief als de brand al wat groter is
en er veel rook is.

Mensen redden

Bij een offensieve binneninzet kan het doel zijn om mensen te
redden uit het brandende compartiment. Als je mensen redt, let
je op de volgende punten:

1. Controleer eerst altijd of er mensen in de ruimte zijn.
2. Als er mensen in de ruimte zijn, red je ze eerst.
3. Als er geen mensen in de ruimte zijn, blus je de brand.
4. Tijdens het redden van mensen let je op je eigen veiligheid
en die van je collega's.

Brand in brandcompartiment houden

Een brandcompartiment kun je op de volgende manier
behouden:

1. Brandscheiding in stand houden.
2. Doorslag voorkomen.

Als je de brandscheiding in stand wilt houden, kijk je eerst naar
het materiaal waar de brandscheiding van gemaakt is. De
brandscheiding houd je in stand door te koelen. Alle soorten
materialen, behalve stalen wanden, kun je alleen koelen aan de
kant waar de brand is. Het heeft geen effect als je koelt aan de
kant waar het niet brandt. Met piercingtechnieken koel je de muur
aan de kant van de brand zonder zelf de brandende ruimte in te
gaan.

Een stalen brandscheiding (bijvoorbeeld een schip) kun je wel
aan de kant waar het niet brandt koelen.

Soms is het niet mogelijk om te koelen aan de kant van de
brand. Dan kun je alleen nog doorslag voorkomen. Doorslag
vindt sneller plaats op zwakke plekken, zoals boven verlaagde
plafonds of op plekken waar de leidingdoorvoeringen of
dakaansluitingen zitten.

Naast de controle van de zwakke plekken, gebruik je de
kubusgedachte om te bepalen waar de brand naar toe kan
uitbreiden. In de e-module Binnenverkenning heb je geleerd hoe
je de kubusgedachte toepast.

Repressieve ventilatie

Ventileren is een techniek die wordt toegepast in de offensieve
binneninzet. Ventileren doe je om de ruimtes rookvrij te maken of
om de verspreiding van rook tegen te gaan. Je kunt horizontaal
en verticaal ventileren. Horizontaal ventileren betekent dat de in-
en uitstroom op dezelfde hoogte is. Verticaal ventileren betekent
dat de instroom op een lager punt is dan de uitstroom,
bijvoorbeeld in een trappenhuis.

Er zijn 3 repressieve ventilatietechnieken:
1. natuurlijke ventilatie
2. hydraulische ventilatie
3. mechanische ventilatie.

Als je ventileert zorg je ook voor de toevoer van zuurstof. Een
groot risico van ventileren is dat de brand aanwakkert. Ventileren
mag alleen als de brand onder controle is!

Het toepassen van repressieve ventilatietechnieken is een
belangrijk onderdeel in het optreden bij een offensieve
binneninzet.

Stroomrichting lucht

Lucht stroomt altijd van hoge druk naar lage druk. Hoge druk is
bovenwinds en lage druk is benedenwinds. Om lucht te kunnen
verplaatsen (ventileren), moet je overdruk of onderdruk creëren.
Met overdruk creëer je een hoge druk waardoor de lucht zich
verplaatst naar een punt waar lage druk is. Met onderdruk creëer
je lage druk, waardoor de lucht naar dat punt toestroomt.

De luwe zijde van het pand is de zijde waar geen wind staat. Dit noemen we ook wel
bovenwinds of overdrukzijde.

De winddruk zijde van het pand is de zijde waarop de wind blaast. Dit noemen we ook wel
benedenwinds of onderdrukzijde.

Aandachtspunten ventileren

Zoals eerder benoemd zijn er 3 ventilatietechnieken. Voor alle
drie gelden de volgende aandachtspunten:

1. Zorg dat de brand onder controle is.
2. Overleg met de bevelvoerder of ventilatie mogelijk is en
maak samen een plan.
3. Voorkom dat ventilatie invloed op de brand heeft en de
brand aanwakkert.
4. Maak de instroomopening altijd bovenwinds, dus aan de
overdrukzijde.
5. Maak de uitstroomopening altijd aan benedenwinds, dus
aan de onderdrukzijde.
6. Zorg dat de verhouding tussen de instroom- en
uitstroomopening klopt. Het verschilt per techniek wat
kloppend is. Dit leer je op de volgende pagina's.
7. Bewaak het ventilatietraject.

De instroomopening is de plek waar de lucht naar binnen stroomt.

De uitstroomopening is de plek waar de lucht naar buiten stroomt.

Natuurlijke ventilatie

Bij natuurlijke ventilatie maak je gebruik van de wind. Je maakt
een instroomopening aan de bovenwindse zijde en een
uitstroomopening aan de benedenwindse zijde. Door onderdruk
of overdruk stroomt de lucht aan de bovenwindse zijde het pand
in en aan de benedenwindse zijde het pand uit.

Om natuurlijke ventilatie toe te passen voer je de volgende
stappen uit:

1. Bepaal de uitstroomopening: zo dicht mogelijk bij de
brandhaard. Als je ruimtes ventileert die niet bij de brand
betrokken zijn, bepaal je de uitstroomopening
benedenwinds.
2. Bepaal de instroomopening: bovenwinds. Houd het
ventilatietraject zo kort mogelijk.
3. Bepaal het ventilatietraject en maak openingen vrij of
dicht.
4. Open de uitstroomopening.
5. Open de instroomopening.
6. Bekijk het effect en pas het ventilatietraject, de in- en
uitstroom aan als dat nodig is.

Zoals gezegd moet je onderdruk of overdruk creëren om te
zorgen dat de lucht stroomt. Overdruk creëer je door de
instroomopening 2 x groter te maken dan de uitstroomopening.
Als dit niet kan, kun je onderdruk creëren door de
uitstroomopening 3 x groter te maken dan de instroomopening.

Hydraulische ventilatie

Hydraulische ventilatie pas je toe als je in een met rook gevulde
ruimte bent. Hydraulische ventilatie voer je uit met een straal.
Omdat je vloeistof gebruikt om de rook te verplaatsen heet dit
hydraulische ventilatie.

Bij toepassing van hydraulische ventilatie voer je de volgende
stappen uit:

1. Controleer of niemand in het gebied van de
uitstroomopening staat of loopt.
2. Stel de sproeistraal zo in dat je de randen van de kozijnen
of deur net niet raakt. Als je de randen wel raakt sluit je de
uitstroomopening namelijk af.
3. Stel de kegelhoek bij voorkeur in op 30 graden. Bij 30
graden heb je de meeste luchtverplaatsing.

Mechanische ventilatie

Bij mechanische ventilatie gebruik je een overdrukventilator. Met
de overdrukventilator creëer je overdruk. Met mechanische
ventilatie voorkom je rookverspreiding of ventileer je een ruimte.

Bij toepassing van mechanische ventilatie voer je de volgende
stappen uit:

1. Bepaal de uitstroomopening: zo dicht mogelijk bij de
brandhaard. Als je ruimtes ventileert die niet bij de brand
betrokken zijn, bepaal je de uitstroomopening
benedenwinds.
2. Bepaal de instroomopening: bovenwinds. Houd het
ventilatietraject zo kort mogelijk.
3. Bepaal het ventilatietraject en maak openingen vrij of
dicht.
4. Open de uitstroomopening.
5. Open de instroomopening. Zet de ventilator voor de
instroomopening.
6. Bekijk het effect en pas het ventilatietraject, de in- en
uitstroom aan als dat nodig is.

Om maximaal effect te bereiken bij mechanische ventilatie zorg
je dat de uitstroomopening 3 x groter is dan de
instroomopening.

Voorkomen rookverspreiding

Met een overdrukventilator kun je de rook uit een ruimte
verwijderen. Ook kun je rookverspreiding voorkomen. Tijdens
een offensieve binneninzet wil je voorkomen dat de rook zich
verspreidt naar naastgelegen compartimenten. In de ruimte van
de brand is overdruk. In de naastgelegen compartimenten is
onderdruk. De rook wil zich dus verplaatsen naar de
naastgelegen compartimenten.

Door in de naastgelegen compartimenten overdrukventilatoren te
plaatsen, creëer je in deze compartimenten dezelfde of hogere
druk als in de ruimte van de brand en rook. De rook verplaatst
zich niet meer naar de naastgelegen compartimenten.

Bij toepassing van deze techniek moet je zeker weten dat er
geen doorslag is. Als je de techniek toepast terwijl er wel een
doorslag is, dan wakker je de brand aan. Ook moet er geen
uitstroomopening zijn. Als er wel een uitstroomopening is, creëer
je onvoldoende overdruk en zal de rook zich alsnog verspreiden.

Het plaatsen van overdrukventilatoren in ruimtes die rookvrij
moet blijven, pas je toe als bijvoorbeeld een trappenhuis rookvrij
moet blijven voor de evacuatie. Andere manieren om
verspreiding van rook tegen te houden zijn: deuren gesloten
houden of materialen als een smoke stopper gebruiken.

Schakelen tussen kwadranten

De offensieve binneninzet wordt ingezet voor het blussen van de
brand en het redden van mensen. Ook kan het doel van de
offensieve binneninzet zijn om een naastgelegen gebouw of
compartiment te beschermen door branddoorslag of overslag te
voorkomen.

Een schakeling in kwadrant gebeurt altijd na een offensieve
binneninzet. De bevelvoerder schakelt over naar een defensieve
binneninzet als het blussen van de brand niet haalbaar is. Ook
kan de bevelvoerder overschakelen naar een defensieve
buiteninzet als het behouden van de brandscheiding niet haalbaar
is. Als blijkt dat de brand nu wel van buitenaf te blussen is, kan
de bevelvoerder ook overschakelen naar een offensieve
buiteninzet.

Tijdens de inzet is het belangrijk om af te stemmen en te
communiceren. Tijdens een evacuatie moet het
brandcompartiment dicht blijven om rookverspreiding te
voorkomen. Als er wordt overgeschakeld naar een defensieve
binneninzet, moet dit duidelijk gecommuniceerd worden.

Ook als je tijdens de inzet merkt dat de brandscheiding niet intact
kan worden gehouden, is het belangrijk om dit snel te
communiceren. Er is dan risico op doorslag en er kan
rookverspreiding plaatsvinden op de route terug. De
bevelvoerder zal moeten kiezen voor een ander inzetdoel of een
andere inzettactiek.

Samenvatting

Het doel van de offensieve binneninzet is blussen, mensen redden,
schadebeperking of ventileren van ruimtes die niet bij de brand
zijn betrokken. Om een offensieve binneninzet uit te voeren, mag
er geen kans zijn op instortingsgevaar, heeft blussen een
voordeel ten opzichte van niet blussen, is de brand niet
doorgeslagen en hangt er niet te veel rook in het brandende
compartiment. Daarnaast is de aanvalsweg ook een veilige
terugweg.

De risico's tijdens de offensieve binneninzet zijn
branduitbreiding, rook in de ruimte van de inzet of in de ruimtes
van de terugweg en de verspreiding van koolmonoxide in de
andere ruimtes.

De offensieve binneninzet heeft meerdere inzettechnieken,
afhankelijk van het doel van de inzet. Een reden voor een
offensieve binneninzet kan blussen zijn. Belangrijk bij het blussen
is de juiste techniek kiezen, zoals de mass attack of de cold
cutter.

Een tweede techniek is mensen redden. Als je mensen redt, let je
op je eigen veiligheid en die van je collega's. Je redt eerst de
mensen en daarna blus je de brand.

Een doel van de offensieve binneninzet kan ook zijn om de
brand in het brandcompartiment te houden. Hiervoor kun je
piercingtechnieken toepassen om de brandscheiding aan de
brandzijde te koelen, terwijl je zelf buiten het brandcompartiment
blijft. Een stalen scheiding kun je ook koelen aan de zijde waar
de brand niet is.

Tot slot kun je ventileren om rookverspreiding te voorkomen of
een ruimte rookvrij te maken. Lucht stroomt van hoge druk naar
lage druk. Om de gewenste stroom in lucht te krijgen, creëer je
onderdruk of overdruk. Om een ruimte rookvrij te maken, gebruik
je natuurlijke ventilatie, hydraulische ventilatie of mechanische
ventilatie. Rookverspreiding voorkom je door een gelijke of
hogere druk te creëren in de ruimtes die je rookvrij wilt houden
ten opzichte van de ruimte waar de rook of de brand is. Dit doe je
met behulp van overdrukventilatoren. Ook hulpmiddelen als
smoke stoppers kunnen rookverspreiding voorkomen.