Defensieve binneninzet

In de module Basisprincipes van brandbestrijding heb je kennis
gemaakt met het kwadrantenmodel. In deze module gaan we in
op de defensieve binneninzet. Bij een defensieve binneninzet zet
je binnen in, maar niet in het brandende compartiment. De
defensieve binneninzet is erop gericht om de brand te houden in
het compartiment waar de brand zich op dat moment bevindt.

Aan het eind van deze module weet je:
- wat het doel van de defensieve binneninzet is
- hoe je de defensieve binneninzet uitvoert
- de aandachtspunten en risico's van de defensieve binneninzet
- hoe je mensen evacueert, een deur forceert, een brandcompartiment behoudt en hoe je repressieve ventilatie toepast.

De 3 vragen

Het kwadrantenmodel bestaat uit 4 inzettactieken. Een van deze
tactieken is de defensieve binneninzet. In de module
Basisprincipes brandbestrijding heb je geleerd in de
verkenningsfase antwoord te zoeken op de 3 vragen:

- Is bekend waar de brand zich bevindt?
- Is de brand (van buitenaf) bereikbaar?
- Is er voldoende koelend vermogen?

Bij een defensieve binneninzet is bekend in welk
brandcompartiment de brand zich bevindt.

Wanneer kiest de bevelvoerder voor een defensieve binneninzet? Als:
- de brand geblust moet worden
- de brand niet vanaf buiten bereikbaar is
- er onvoldoende koelend vermogen is om de brand te blussen
- rookverspreiding moet worden voorkomen

Defensieve binneninzet

Tijdens de defensieve binneninzet werk je in het gebouw, maar
buiten het brandcompartiment. Een brandcompartiment is
bedoeld om de brand enige tijd in de ontstaansruimte te houden.
Zo kunnen naastgelegen (sub)compartimenten ontruimd
worden. Vaak is dit het geval in grote gebouwen zoals
appartementencomplexen, ziekenhuizen, hotels, gevangenissen
en verpleeghuizen.

Er zijn verschillende redenen voor de bevelvoerder om voor de
defensieve binneninzet te kiezen:

1. De brand in het (sub)compartiment is al redelijk
ontwikkeld, dus direct optreden in het brandende
compartiment kan niet.
2. Er zijn mensen in de naastgelegen compartimenten die
geëvacueerd moeten worden.

Doelen

Een defensieve binneninzet kan de volgende doelen hebben:

- Gelegenheid bieden voor evacuatie. In bijvoorbeeld een
flatgebouw moeten bewoners van naastgelegen
appartementen en verdiepingen geëvacueerd worden als
de rook zich verspreidt of de brand zich uitbreidt.
- Voorkomen van uitbreiding. Je houdt de brand in het
(sub)compartiment. Hiermee bied je ook mogelijkheid
voor evacuatie.
- Schadebeperking. Je beperkt de schade tot het
(sub)compartiment en voorkomt dat de overige
compartimenten brand-, rook- en waterschade oplopen.
- Ventileren van ruimten gevuld met rook die niet bij de
brand betrokken zijn. Met ventileren creëer je meer zicht
en zorg je dat de brandbare rook niet kan ontvlammen.

Criteria

Als je naar binnen gaat voor een defensieve binneninzet is het
belangrijk dat de inzet defensief blijft. Het is niet de bedoeling dat
je ineens de brand moet blussen, omdat de brand uitbreidt of
een gebouwdeel instort. De criteria voor het uitvoeren van een
defensieve binneninzet zijn als volgt:

- Er is geen kans op instortingsgevaar
- De brand is niet doorgeslagen. Je kunt het compartiment
in stand houden
- De aanvalsweg is ook een veilige terugweg
- Er hangt weinig rook in de naastgelegen
compartimenten (rook is brandstof)
- Er is geen voordeel in de situatie als de brand geblust
zou worden. Als blussen wel een groot voordeel oplevert
en effectief is, dan heeft dit de voorkeur boven een
defensieve inzet

Risico's

Er zijn verschillende risico's waar je rekening mee houdt bij een
defensieve binneninzet. Eén van deze risico's is
rookverspreiding.

Materialen

Bij het uitvoeren van een defensieve binneninzet gebruik je
verschillende materialen. Het doel van de inzet bepaalt de
materialen die je nodig hebt.

Evacueren en ontruimen:
- vluchtmasker

Deur forceren:
- halligan tool
- deurram
- deurforceerder
- pressure key

Voorkomen van branduitbreiding:
- aflegsysteem lage druk
- aflegsysteem hoge druk
- fognail
- coldcutter

Voorkomen van rookverspreiding:
- smoke stopper
- overdrukventilator

Technieken

Je kunt verschillende technieken gebruiken om een doel van een
defensieve binneninzet (tactiek) te bereiken. Het is afhankelijk
van het doel dat je wilt bereiken welke technieken je toepast.

Als het doel evacueren is, moet je weten hoe je gaat evacueren.
Ventilatietechnieken kunnen helpen bij het rookvrij houden of
maken van vluchtroutes, waardoor de evacuatie makkelijker is.
Als het doel is om te voorkomen dat de brand zich uitbreidt, kun
je piercingtechnieken en koelen toepassen. Ventilatie kan ook
helpen bij het voorkomen van branduitbreiding. Om deze
technieken toe te passen, moet je soms een deur forceren.

Evacueren

Bij brand in een complex met meerdere woningen of meerdere
bedrijven kan het nodig zijn om mensen te evacueren. Soms
wordt er voor gekozen om dit niet te doen als mensen veilig zijn
in hun eigen woning/ruimte.

Mensen die door rook heen moeten voor evacuatie kun je een
vluchtmasker opzetten. Vluchtmaskers bieden beperkte
bescherming tegen de verbrandingsstoffen in rook. Je kunt er
alleen een snelle evacuatie mee uitvoeren. Het is afhankelijk van
je regio of je vluchtmaskers tot je beschikking hebt.

Tijdens evacuatie controleer je alle ruimtes. Voorkom dat je
dubbel controleert omdat je niet weet of een collega een ruimte
heeft gecontroleerd. Spreek dus met elkaar van tevoren af hoe je
communiceert als een ruimte is gecontroleerd.

Deur forceren

Soms is het nodig om een deur te forceren. Als je een deur
forceert let je op de volgende punten:

1. Controleer eerst altijd of de bewoner in de buurt is met
een sleutel.
2. Kies de makkelijkste deur met de minste sloten.
3. Verken de deur: check of de deur op het dagslot zit of dat
de deur op slot is gedraaid. Als de deur alleen op het
dagslot zit, kun je een ruitje naast de deur intikken. Je
kunt de deur dan met de klink binnen openmaken.
4. Begin bij een meerpuntssluiting altijd bovenaan. Je hebt
nu nog kracht om boven je macht te werken.
5. Forceer rustig en beheerst. Tijdens het forceren van een
deur komen grote krachten vrij. Bij onzorgvuldig werken
kun je hierdoor gewond raken.
6. Werk zo dicht mogelijk bij het sluitpunt van het slot.
7. Zet de deur op spanning. Gebruik hiervoor bijvoorbeeld
een koevoet of halligantool. Door de deur op spanning te
zetten voorkom je dat de deur veert (meebeweegt en
weer terugveert).

Als je vermoedt dat er achter een deur die je gaat
forceren rook of brand is, zorg er dan altijd voor dat
je ademlucht draagt en er iemand met een straal
klaar staat om te handelen als dat nodig is.

Deurram

Een deur forceren met een deurram doe je als volgt:

1. Kijk waar de sluitingen zitten in de deur.
2. Zet de deur indien nodig bij de sluiting op spanning met
halligantool of koevoet. Zorg ervoor dat de deur niet kan
veren.
3. Houd de deurram goed vast bij de daarvoor bestemde
handgrepen.
4. Zet deurram in ter hoogte van het slot. Begin bij een
meerpuntssluiting bovenaan.
5. Als de deur gaat veren alsnog op spanning zetten.
6. Gebruik de ram tot het slot het begeeft.

Halligantool

Als je een deur forceert met de halligantool, voer je de volgende
stappen uit:

1. Kijk waar de sluitingen zitten van de deur.
2. Tik de halligantool tussen de deur, op het punt van de
sluitingen.
3. Beweeg de halligantool naar boven of beneden zodat er
ruimte ontstaat tussen de deur en deurpost.
4. Zet een keg tussen de gemaakte opening als de deur
nog niet open is.
5. Herhaal handeling 2, 3 en 4 tot de deur open is.

Deurforceerder

Als je de deur forceert met een deurforceerder, voer je de
volgende stappen uit:

1. Kijk waar de sluitingen zitten van de deur.
2. Tik de deurforceerder tussen de deur en het deurkozijn,
zo dicht mogelijk op het punt van de sluitingen.
3. Draai de deurforceerder uit tot het slot het begeeft.

Pressure key

Als je een deur forceert met een pressure key, voer je de
volgende stappen uit:

1. Kijk waar de sluitingen zitten van de deur.
2. Plaats de pressure key tussen het kozijn, ter hoogte van
de sluitingen.
3. Zet de pressure key vast.
4. Bedien de pressure key tot het slot het begeeft.

De pressure key kun je alleen gebruiken voor deuren die van je af draaien.

Brand in brandcompartiment houden

Een brandcompartiment kun je op de volgende manier
behouden:

1. Brandscheiding in stand houden.
2. Doorslag voorkomen.

Als je de brandscheiding in stand wilt houden, kijk je eerst naar
het materiaal waar de brandscheiding van gemaakt is. De
brandscheiding houd je in stand door te koelen. Alle soorten
materialen, behalve stalen wanden, kun je alleen koelen aan de
kant waar de brand is. Het heeft geen effect als je koelt aan de
kant waar het niet brandt. Met piercingtechnieken koel je de muur
aan de kant van de brand zonder zelf de brandende ruimte in te
gaan.

Een stalen brandscheiding (bijvoorbeeld een schip) kun je wel
aan de kant waar het niet brandt koelen.
Soms is het niet mogelijk om te koelen aan de kant van de
brand. Dan kun je alleen nog doorslag voorkomen. Doorslag
vindt sneller plaats op zwakke plekken, zoals boven verlaagde
plafonds of op plekken waar de leidingdoorvoeringen of
dakaansluitingen zitten.
Naast de controle van de zwakke plekken, gebruik je de
kubusgedachte om te bepalen waar de brand naar toe kan
uitbreiden. In de e-module Binnenverkenning heb je geleerd hoe
je de kubusgedachte toepast.

Repressieve ventilatie

Ventileren is een techniek die wordt toegepast in de defensieve
binneninzet. Ventileren doe je om de ruimtes rookvrij te maken of
om de verspreiding van rook tegen te gaan. Je kunt horizontaal
en verticaal ventileren. Horizontaal ventileren betekent dat de in-
en uitstroom op dezelfde hoogte is. Verticaal ventileren betekent
dat de instroom op een lager punt is dan de uitstroom,
bijvoorbeeld in een trappenhuis.

Er zijn 3 repressieve ventilatietechnieken:
1. natuurlijke ventilatie
2. hydraulische ventilatie
3. mechanische ventilatie.

Als je ventileert zorg je ook voor de toevoer van zuurstof. Een
groot risico van ventileren is dat de brand aanwakkert. Ventileren
mag alleen als de brand onder controle is!
Het toepassen van repressieve ventilatietechnieken is een
belangrijk onderdeel in het optreden bij een defensieve
binneninzet.

Stroomrichting lucht

Lucht stroomt altijd van hoge druk naar lage druk. Hoge druk is
bovenwinds en lage druk is benedenwinds. Om lucht te kunnen
verplaatsen (ventileren), moet je overdruk of onderdruk creëren.
Met overdruk creëer je een hoge druk waardoor de lucht zich
verplaatst naar een punt waar lage druk is. Met onderdruk creëer
je lage druk, waardoor de lucht naar dat punt toestroomt.

De luwe zijde van het pand is de zijde waar geen wind staat. Dit noemen we ook wel
bovenwinds of overdrukzijde.

De winddruk zijde van het pand is de zijde waarop de wind blaast. Dit noemen we ook wel
benedenwinds of onderdrukzijde.

Aandachtspunten ventileren

Zoals eerder benoemd zijn er 3 ventilatietechnieken. Voor alle
drie gelden de volgende aandachtspunten:

1. Zorg dat de brand onder controle is.
2. Overleg met de bevelvoerder of ventilatie mogelijk is en
maak samen een plan.
3. Voorkom dat ventilatie invloed op de brand heeft en de
brand aanwakkert.
4. Maak de instroomopening altijd bovenwinds, dus aan de
overdrukzijde.
5. Maak de uitstroomopening altijd aan benedenwinds, dus
aan de onderdrukzijde.
6. Zorg dat de verhouding tussen de instroom- en
uitstroomopening klopt. Het verschilt per techniek wat
kloppend is. Dit leer je op de volgende pagina's.
7. Bewaak het ventilatietraject.

De instroomopening is de plek waar de lucht naar binnen stroomt.

De uitstroomopening is de plek waar de lucht naar buiten stroomt.

Natuurlijke ventilatie

Bij natuurlijke ventilatie maak je gebruik van de wind. Je maakt
een instroomopening aan de bovenwindse zijde en een
uitstroomopening aan de benedenwindse zijde. Door onderdruk
of overdruk stroomt de lucht aan de bovenwindse zijde het pand
in en aan de benedenwindse zijde het pand uit.

Om natuurlijke ventilatie toe te passen voer je de volgende
stappen uit:

1. Bepaal de uitstroomopening: zo dicht mogelijk bij de
brandhaard. Als je ruimtes ventileert die niet bij de brand
betrokken zijn, bepaal je de uitstroomopening
benedenwinds.
2. Bepaal de instroomopening: bovenwinds. Houd het
ventilatietraject zo kort mogelijk.
3. Bepaal het ventilatietraject en maak openingen vrij of
dicht.
4. Open de uitstroomopening.
5. Open de instroomopening.
6. Bekijk het effect en pas het ventilatietraject, de in- en
uitstroom aan als dat nodig is.

Zoals gezegd moet je onderdruk of overdruk creëren om te
zorgen dat de lucht stroomt. Overdruk creëer je door de
instroomopening 2 x groter te maken dan de uitstroomopening.
Als dit niet kan, kun je onderdruk creëren door de
uitstroomopening 3 x groter te maken dan de instroomopening.

Hydraulische ventilatie

Hydraulische ventilatie pas je toe als je in een met rook gevulde
ruimte bent. Hydraulische ventilatie voer je uit met een straal.
Omdat je vloeistof gebruikt om de rook te verplaatsen heet dit
hydraulische ventilatie.

Bij toepassing van hydraulische ventilatie voer je de volgende
stappen uit:

1. Controleer of niemand in het gebied van de
uitstroomopening staat of loopt.
2. Stel de sproeistraal zo in dat je de randen van de kozijnen
of deur net niet raakt. Als je de randen wel raakt sluit je de
uitstroomopening namelijk af.
3. Stel de kegelhoek bij voorkeur in op 30 graden. Bij 30
graden heb je de meeste luchtverplaatsing.

Mechanische ventilatie

Bij mechanische ventilatie gebruik je een overdrukventilator. Met
de overdrukventilator creëer je overdruk. Met mechanische
ventilatie voorkom je rookverspreiding of ventileer je een ruimte.

Bij toepassing van mechanische ventilatie voer je de volgende
stappen uit:

1. Bepaal de uitstroomopening: zo dicht mogelijk bij de
brandhaard. Als je ruimtes ventileert die niet bij de brand
betrokken zijn, bepaal je de uitstroomopening
benedenwinds.
2. Bepaal de instroomopening: bovenwinds. Houd het
ventilatietraject zo kort mogelijk.
3. Bepaal het ventilatietraject en maak openingen vrij of
dicht.
4. Open de uitstroomopening.
5. Open de instroomopening. Zet de ventilator voor de
instroomopening.
6. Bekijk het effect en pas het ventilatietraject, de in- en
uitstroom aan als dat nodig is.

Om maximaal effect te bereiken bij mechanische ventilatie zorg
je dat de uitstroomopening 3 x groter is dan de
instroomopening.

Voorkomen rookverspreiding

Met een overdrukventilator kun je de rook uit een ruimte
verwijderen. Ook kun je rookverspreiding voorkomen. Tijdens
een defensieve binneninzet wil je voorkomen dat de rook zich
verspreidt naar naastgelegen compartimenten. In de ruimte van
de brand is overdruk. In de naastgelegen compartimenten is
onderdruk. De rook wil zich dus verplaatsen naar de
naastgelegen compartimenten.

Door in de naastgelegen compartimenten overdrukventilatoren te
plaatsen, creëer je in deze compartimenten dezelfde of hogere
druk als in de ruimte van de brand en rook. De rook verplaatst
zich niet meer naar de naastgelegen compartimenten.

Bij toepassing van deze techniek moet je zeker weten dat er
geen doorslag is. Als je de techniek toepast terwijl er wel een
doorslag is, dan wakker je de brand aan. Ook moet er geen
uitstroomopening zijn. Als er wel een uitstroomopening is, creëer
je onvoldoende overdruk en zal de rook zich alsnog verspreiden.

Het plaatsen van overdrukventilatoren in ruimtes die rookvrij
moet blijven, pas je toe als bijvoorbeeld een trappenhuis rookvrij
moet blijven voor de evacuatie. Andere manieren om
verspreiding van rook tegen te houden zijn: deuren gesloten
houden of materialen als een smoke stopper gebruiken.

Schakelen tussen kwadranten

De defensieve binneninzet wordt ingezet voor ontruiming en
evacuatie. Ook kan het doel van de defensieve binneninzet zijn
om een naastgelegen gebouw of compartiment te beschermen
door branddoorslag of overslag te voorkomen.

Een schakeling in kwadrant gebeurt altijd na een defensieve
binneninzet. De bevelvoerder schakelt over naar een offensieve
binneninzet om de brand te blussen. Ook kan de bevelvoerder
overschakelen naar een defensieve buiteninzet als het
behouden van de brandscheiding niet haalbaar is. Als blijkt dat
de brand nu wel van buitenaf te blussen is, kan de bevelvoerder
ook overschakelen naar een offensieve buiteninzet.

Tijdens de inzet is het belangrijk om af te stemmen en te
communiceren. Tijdens een evacuatie moet het
brandcompartiment dicht blijven om rookverspreiding te
voorkomen. Als er wordt overgeschakeld naar een offensieve
binneninzet, moet dit duidelijk gecommuniceerd worden.

Ook als je tijdens de inzet merkt dat de brandscheiding niet intact
kan worden gehouden, is het belangrijk om dit snel te
communiceren. Er is dan risico op doorslag en er kan
rookverspreiding plaatsvinden op de route terug. De
bevelvoerder zal moeten kiezen voor een ander inzetdoel of een
andere inzettactiek.

Samenvatting

Het doel van de defensieve binneninzet is evacueren, voorkomen
van branduitbreiding, schadebeperking of ventileren van ruimtes
die niet bij de brand zijn betrokken. Om een defensieve
binneninzet uit te voeren, mag er geen kans zijn op
instortingsgevaar, heeft blussen geen voordeel ten opzichte van
niet blussen, is de brand niet doorgeslagen en hangt er niet te
veel rook in de naastgelegen compartimenten. Daarnaast is de
aanvalsweg ook een veilige terugweg.

De risico's tijdens de defensieve binneninzet zijn
branduitbreiding, rook in de ruimte van de inzet of in de ruimtes
van de terugweg en de verspreiding van koolmonoxide in de
andere ruimtes.

De defensieve binneninzet heeft meerdere inzettechnieken,
afhankelijk van het doel van de inzet. Een reden voor een
defensieve binneninzet kan evacueren zijn. Belangrijk in een
evacuatie is met elkaar afstemmen hoe je markeert dat een
bepaalde ruimte geëvacueerd is.

Een tweede techniek is een deur forceren. Je kunt hiervoor een
deurram, halligantool, deurforceerder of een pressure key
gebruiken. Let op je eigen veiligheid en die van je collega's in
verband met de krachten die vrijkomen tijdens het forceren van
een deur. Als je vermoedt dat er achter een deur die je gaat
forceren rook of brand is, zorg er dan altijd voor dat je ademlucht
draagt en er iemand met een straal klaar staat om te handelen.

Een doel van de defensieve binneninzet kan ook zijn om de
brand in het brandcompartiment te houden. Hiervoor kun je
piercingtechnieken toepassen om de brandscheiding aan de
brandzijde te koelen, terwijl je zelf buiten het brandcompartiment
blijft. Een stalen scheiding kun je ook koelen aan de zijde waar
de brand niet is.

Tot slot kun je ventileren om rookverspreiding te voorkomen of
een ruimte rookvrij te maken. Lucht stroomt van hoge druk naar
lage druk. Om de gewenste stroom in lucht te krijgen, creëer je
onderdruk of overdruk. Om een ruimte rookvrij te maken, gebruik
je natuurlijke ventilatie, hydraulische ventilatie of mechanische
ventilatie. Rookverspreiding voorkom je door een gelijke of
hogere druk te creëren in de ruimtes die je rookvrij wilt houden
ten opzichte van de ruimte waar de rook of de brand is. Dit doe je
met behulp van overdrukventilatoren. Ook hulpmiddelen als
smoke stoppers kunnen rookverspreiding voorkomen.

Defensieve binneninzet

Over deze module

Heb je vragen of opmerkingen over de inhoud van deze module (versienummer 2.0)? Geef het door aan het NIPV.
Wil je meer weten over auteursrechten? Lees dan de disclaimer.
Wil je meer weten over de bediening van deze e-learningmodule? Bekijk dan de afbeelding hieronder:

Defensieve binneninzet

Over deze module

De Brandweeracademie is onderdeel van
het Instituut Fysieke Veiligheid.